---
layout: post
title: Positief autisme
lang: nl
tags: dit-is-autisme positief autisme
ref: positive
---
Laten we het eens hebben over positief autisme! Veel wordt er gesproken over de negatieve kanten van autisme, de nadelen en de zaken waar mensen met autisme tegen aan lopen. Dingen die niet goed gaan. Natuurlijk is dit heel natuurlijk voor de mens om over de dingen te praten die niet goed gaan, daar willen we ons hart over luchten. Maar soms word je er moe van. Zeker in "lotgenoten" groepen op bijvoorbeeld Facebook komen er veel "negatieve" verhalen voorbij. Dit heeft vaak tot gevolg dat autisme als iets negatiefs gezien word. Als een vloek. Toch zijn er ook zeker positieve kanten aan autisme.
Ik ga het met name hebben over mijn eigen vorm van autisme, het syndroom van Asperger. Dit omdat ik daarmee zelf ervaring heb. Ik kan niet uit eigen ervaring spreken over de andere vormen van autisme, dus dat doe ik ook niet.

## Out-of-the-box denken
Iets wat mensen met Asperger goed kunnen is het zogenaamde "out-of-the-box" denken. Dit komt eigenlijk van nature! Doordat de informatie verwerking anders werkt bij mensen met autisme, denken we anders na over dingen. Dit heeft tot gevolg dat we vaak met een andere kijk op dingen komen. Iets wat ik geleerd heb is dat mijn kijk op dingen afwijkt van de manier waarop andere mensen tegen dingen aankijken. Waar ik vroeger dacht dat iedereen op deze manier dacht, weet ik nu dat dat *niet* zo is!

Tegenwoordig spreek ik mijn gedachten over dingen uit. Eerder deed ik dat niet. Ik dacht namelijk dat wat ik dacht over een probleem zo logisch was, dat mensen dat al bedacht hadden. Nu weet ik dat dat niet pers√© zo hoeft te zijn! Dus spreek ik mijn idee uit. Soms leidt dat tot nieuwe inzichten bij andere mensen. Het blijkt soms dat het idee vernieuwend genoeg is, om mensen een andere kijk op een probleem te geven. Dit hoeft niet meteen te betekenen dat het probleem opgelost is, maar het kan wel leiden tot een oplossing waar eerder niet aan gedacht is.

## Eerlijk en direct
Om de zaak heendraaien, of iets voorzichtig brengen, doen mensen met autisme minder vaak. Het is vaak een verademing voor mensen om een "echte" mening te horen van iemand. Gewoon zoals het is, en niet ingepakt in voorzichtige woorden. Het is waar dat dit soms voor mensen als "koud", "bot" of "onsympathiek" word beschreven. Echter als iemand een duidelijke mening wil weten, zonder compromis, dan zijn ze bij een autist meestal aan het juiste adres.

## Oog voor detail
De meeste mensen met autisme/Asperger hebben een goed oog voor detail. Soms valt hun dingen op die andere over het hoofd zien. Ondanks dat ze daardoor soms hoofdzaken missen, zien ze wel weer de kleine details die andere mensen niet zijn opgevallen. Daardoor kunnen ze bijvoorbeeld goed zijn in tekenen of in precieze vakken. Ook kunnen ze dingen tot in detail beschrijven en bekijken.

## Hyperfocus als kracht
Iemand met Asperger heeft soms een hyperfocus tijdens het uitvoeren van een bepaalde taak. Deze focus is vaak zo sterk dat (bijna) niets dit kan doorbreken. Hierdoor kunnen ze heel geconcentreerd bezig zijn met een taak en laten ze zich door niets afleiden. Het afronden van deze taak heeft prioriteit boven (bijna) alles. Dit is een bijzondere eigenschap waaruit je veel kracht kunt halen, als je maar weet hoe je ermee om moet gaan.

Het is ook belangrijk om te ontdekken hoe dit voor je werkt en wat je omgeving dan kan doen. Als ik in een hyperfocus zit heeft het zelden zin om met mij te communiceren. Ik negeer je onbewust totaal. Belangrijk om te weten is dat dit *onbewust* is. Het is niet met een kwade bedoeling dat ik je negeer; ik merk gewoon echt niet dat je tegen mij praat! Er zijn afspraken te maken over hoe je wel communiceert tijdens een hyperfocus; bijvoorbeeld via Facebook of Whatsapp. Misschien raar als je gewoon naast me zit; maar ik hoor je niet, zie je niet en soms voel ik je niet eens. Aanraken kan leiden tot een erge schok!

Maar zoals gezegd; het is ook zeker een kracht. Door helemaal op de gaan in een taak en nergens door te worden afgeleid wordt de taak ten volle van mijn potentie uitgevoerd.

## Voorspelbaar
Mensen met autisme hebben behoefte aan structuur. Dit heeft een bijkomstig voordeel; ze zijn voorspelbaar. Als je je vast wilt houden aan routines is het voor de buitenwereld vaak ook makkelijker om te voorspellen wat je aan het doen bent. Dit bied een constante en een zekere voorspelbaarheid. Mensen weten waar ze aan toe zijn en hoeven haast niet meer na te denken wat je aan het doen bent.

Voorbeeld van jaren geleden; ik keek altijd om een bepaalde tijd naar Star Trek: The Next Generation. Dit werd op een bepaalde tijd uitgezonden op TV en ik keek hier altijd naar. Een vriend belde mij net toen een aflevering begon. Ik drukte hem weg (niet storen tijdens mijn serie!) en keek mijn aflevering. Toen de aflevering ten einde was, en de aftiteling op het scherm kwam, belde mijn vriend mij meteen. Hij zei; "Ja ik bedacht me toen je mij wegdrukte dat het tijd was voor je serie, dus ik keek in de gids en ja hoor! Dus ik wachtte maar tot het einde van de aflevering. Maar waar ik voor bel...."

Voorspelbaarheid. Misschien niet een voordeel waar je meteen bij stil staat, maar voor de omgeving toch zeker een houvast!

Wat zijn dingen die jullie ervaring als positief aan autisme? Zijn er voordelen die ik gemist heb of niet aan gedacht? Laat het me vooral weten in de commentaren! Of via [Facebook](https://www.facebook.com/myautisticself/)
