---
layout: post
title: Muziek vs. Stilte
lang: nl
tags: autisme muziek
ref: muziekvsstilte
description: Over de invloed die muziek op mijn concentratie heeft
date: 2019-10-01 12:56 +0200
---
![Muziek noten](/assets/img/music.jpg){: class='ui right floated image medium'}
Als ik druk bezig ben met werk of bijvoorbeeld dit blog schrijven, "moet" ik muziek aan hebben. Ik weet dat er veel mensen zijn die veel liever in stilte werken, maar voor mij werkt dat eigenlijk niet. Ik moet muziek aan hebben om geconcentreerd te werken.

# Muziek aan, concentratie aan

Door muziek aan te hebben, kan ik me beter concentreren. Ik luister veel verschillende soorten muziek als ik werk, maar meestal wel de wat "hardere" muziek. Dit kan, zoals nu bijvoorbeeld, Rammstein zijn. Maar ook hardcore, speedcore, terror, metal, folk, soms klassiek... Het is van alles wat. Ik heb eigenlijk wel een voorkeur voor hardcore, maar ik luister naar van allerlei muziek.

Als ik muziek aan heb kan ik mij afsluiten voor de wereld om me heen. Ik kan me concentreren op mijn werk of op het schrijven van een blog. Als ik geen muziek aan heb staan, is dit voor mij een stuk moeilijker. Het schrijven van een blog gaat me op zich zelf goed en gemakkelijk af. Echter kan ik me snel laten afleiden als ik bijvoorbeeld gesprekken om me heen hoor. Als ik echter de gesprekken door de muziek niet kan horen, dan leiden ze me logisch gezien ook niet af.

# Overprikkeling door geluid?

Ik weet dat er veel autisten zijn die overprikkeld raken door geluid of licht bijvoorbeeld. Ik behoor niet tot die groep. Mijn overprikkeling komt niet door een overmaat van geluid of licht. [In een eerder blog ging ik al even in op mijn overprikkeling]({% post_url 2019-09-11-overprikkeling-bij-ondergevoeligheid %}) en hoe dat bij mij eigenlijk langzaam opbouwd.

Een van mijn manieren om overprikkeling tegen te gaan is juist me verliezen in muziek. Het spelen van harde muziek op mijn koptelefoon is juist een manier van ontspanning voor mij. Ik ben me bewust van eventuele gehoorschade hoor, ik hou daar ook rekening mee. Het helpt daarbij om een goede koptelefoon te hebben. Hoe minder geluid "lekt", hoe beter het is. Daarmee voorkom ik dat ik het geluid te hard zet van de muziek die ik speel.

# Afwisseling

Ik zei eerder dat ik een voorkeur heb voor de hardere stijlen muziek. Hardcore, thunderdome, speedcore, terror en ga zo maar door. Maar dat is eigenlijk als ik aan het werk ben. Als ik me aan het ontspannen ben, luister ik naar allerlei verschillende muziek. Mijn speellijst op YouTube qua muziek is op zijn zachtst gezegd gevarieerd. Ik luister eigenlijk alle muziek, behalve de muziek die ik niet mooi vind.
