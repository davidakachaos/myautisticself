---
layout: post
title: Vakantie modus
lang: nl
ref: vakantie2019
tags: vakantie 2019 ritme
---
![Wat? Zie je mijn autisme?]({{site.baseurl}}/assets/img/is-my-autism-showing-5bboy5d-kids-premium-t-shirt.jpg){: class="post-image-right ui image rounded"}
Het is zomervakantie. De eerste twee weken van mijn vakantie heb ik mijn kinderen over de vloer. Heerlijk genieten van hun aanwezigheid. Het helpt me ook goed om in mijn ritme te blijven. Ritme is voor mij belangrijk om stabiel te blijven, maar ook voor de kinderen biedt het duidelijkheid en structuur.

# In de vakantie modus
Maar toch loopt alles altijd iets anders tijdens de vakantie. Ten eerste zijn de kinderen een langere tijd bij mij. "Normaal" gesproken zijn ze een weekeind bij me. En nu dus twee weken. En twee weken is wel een tijdje langer dan anders. Maar ik geniet er met volle teugen van. Natuurlijk vereist het aan mijn kant de nodige aanpassingen. Mijn eigen structuur wijkt nogal af van wat de kinderen gewend zijn. Maar aan de andere kant is het een structuur waar ik me, door hun aanwezigheid, snel aan kan aanpassen.

Als de kinderen er zijn dan probeer ik de etenstijden vast te houden die ik van huis uit mee heb gekregen. Dus om 12:00 lunchen en om 18:00 avond eten. Ook kook ik meer dan wanneer ik alleen ben. Je zou natuurlijk elke dag moeten koken, maar koken voor jezelf vind ik niets aan. Ik doe dat dus ook veel te weinig. Maar met hun, dan wil ik elke dag iets gezonds op tafel zetten. En dat lukt eigenlijk wonderbaarlijk goed. Voor iemand die niet met een regelmaat kookt, vind ik het van mezelf een prestatie om bijna elke dag weer iets gezonds op tafel te zetten.

Natuurlijk is de vakantie ook wel een tijd om te zondigen af en toe. Dus ook af en toe patat of pizza staat op het menu.

# Ander tijdsbesef
In de vakantie loopt de tijd anders dan anders. Als voorbeeld deze post; ik heb er verschillende dagen over gedaan om deze te schrijven. Terwijl ik er anders eigenlijk veel korter over doe. Het is vakantie; dingen gaan langzamer en ik neem er meer tijd voor. Normaal kost het me eigenlijk niet veel energie of tijd om een blog post in elkaar te zetten, maar tijdens de vakantie nu met de kinderen over de vloer kost het me verschillende dagen.

Ook merk merk ik dat mijn tijd besef anders verloopt met hun bij mij dan wanneer ik alleen ben. Nu houd ik de tijd meer in de gaten. Ook, omdat ik weet dat ik hiervoor zelf geen interne klok heb die me verteld dat het tijd is om iets te doen. Dus controleer ik vaak hoe laat het is en hoeveel tijd dingen mij nog gaan kosten. Daarmee probeer ik in het gareel te blijven zodat we op tijd eten, spelen, schoonmaken en op bed gaan. Opstaan hoef ik me geen zorgen om te maken; de kinderen staan vaak eerder op dan ik.

# Vakantie plannen
Na deze week heb ik zelf nog een week vakantie. Wat ik dan ga doen weet ik nog niet precies, ik plan eigenlijk niets en zie wel wat er op mijn pad komt.

Wel heb ik in de planning om Jitse van [Gewoon Autastisch](https://gewoonautastisch.nl/) IRL te ontmoeten! Dit gaat eind augustus gebeuren. Hier heb ik ontzettend veel zin in! Spannend ook wel een beetje, maar we hebben al een tijd goed contact via Twitter. Al met al een hele leuke zomer!

*[IRL]: In Real Life - In Het Echte Leven