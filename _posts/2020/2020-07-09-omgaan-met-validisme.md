---
layout: post
title: Omgaan met validisme
lang: nl
tags: autisme validisme acceptatie begrip
ref: omgaanmet2020autisten
description: Validisme is een dagelijks iets. Zowel actief als passief draagt het
  bij aan vele problemen binnen de maatschappij. We staan er niet altijd bij stil,
  maar het is wel reden om het uit te dagen bij jezelf en in anderen. In dit stuk
  bespreek ik mijn kijk op deze vorm discriminatie en stigma.
image: "/assets/img/breek-validisme.jpeg"
content_warnings: validisme
date: 2020-07-09 12:44 +0200
---
De maatschappij heeft een probleem. Een probleem met afwijkingen. Zodra je
afwijkt van wat de maatschappij ziet als de norm, wordt je buiten gesloten. Dit
gebeurd niet altijd bewust, of met verkeerde bedoelingen. Toch zorgt het voor
problemen voor mensen. De wereld van de mens is gemaakt door de meerderheid, of
in ieder geval door de mensen die zich macht hebben toegeëigend. Minderheden, de
afwijkingen, hebben (zoals de naam al impliceert) minder in te brengen.

## Validisme
Soms word er gesproken over validisme, maar wat betekend dit nu eigenlijk?
{% quote cite="Wikipedia - Validisme" cite_link="https://nl.wikipedia.org/wiki/Validisme"%}
Validisme is een term gebruikt voor de discriminatie, marginalisering en
stigmatisering van mensen met een functiebeperking op grond van hun lichamelijke
en/of verstandelijke gesteldheid. Soms wordt een van de Engelse termen gebruikt,
onder andere ableism ('able-ism').
{% endquote %}

![Breek Validisme!](/assets/img/breek-validisme.jpeg){: class="ui image floated right"}

Validisme is sterk aanwezig binnen de maatschappij waarin we leven. Het idee dat
mensen die afwijken op een bepaalde manier automatisch minder zijn. Het heeft te
maken met de vooroordelen die mensen hebben. Zodra iemand word verteld dat een
persoon die ze kennen een afwijking heeft, worden er automatisch aannames over
de afwijking gemaakt.

We kunnen wat dat betreft in mijn ogen vergelijkingen trekken met racisme, iets
wat door de **#BlackLivesMatter** beweging erg goed op de kaart is gezet de
afgelopen tijd. Het stelselmatig uitsluiten van mensen door een maatschappij is
niet goed. Hoewel soms in de ogen van de heersende klasse nodig of soms zelfs
wenselijk, maakt het niet juist. En hoewel ik een cis blanke man ben van
gemiddelde leeftijd (en dus ongeveer overal binnen "Het Westen" tot de
meerderheid behoor) wijk ik in 1 deel af van de mensen om me heen. Misschien
komt het daardoor dus ook wel dat ik heel goed begrijp waar mensen tegen aan
lopen.

## Het autisme stigma

Zelf heb ik een grote mond en stel me weerbaar op tegen mensen met vooroordelen
over autisme. Ik besef me heel goed dat er een stigma is rond autisme.
Neurotypische mensen beseffen zich niet echt hoe het kan zijn voor autisten. Het
onbegrip, de vooroordelen en het uitsluiten bijvoorbeeld. Dit is iets waar
tegenwoordig meer en meer over gepraat word binnen de samenleving. Het debat is
geopend over het feit dat er mensen zijn binnen de maatschappij die
gemarginaliseerd worden op basis van hun afwijking van de norm.

Het is belangrijk om te luisteren naar wat de mensen die dit ervaren te
vertellen hebben. We moeten als samenleving ons beseffen dat we dat zijn, een
**samen**-leving. Ieder mens is verschillend, ieder mens is anders ten opzichte
van een ander. Dit maakt de maatschappij divers en, in mijn ogen, mooi. Als we
allemaal hetzelfde zouden zijn, wordt het leven alleen maar saai. Maar we moeten
ook samen met elkaar leven en van dat leven iets moois maken.

## Angst door het stigma

Feit is dat er de nodige vooroordelen zijn rond autisme. In het algemeen
bewustzijn worden autisten gezien als mensen die geen volwaardige rol kunnen
vervullen in de samenleving. Daardoor is het voor autisten soms heel moeilijk om
aan hun omgeving te vertellen dat ze autistisch zijn. Ze zijn bang om het hun
omgeving te vertellen, omdat die hun dan anders gaat behandelen. Van het één op
het andere moment behoren ze tot een minderheid. En dat heeft gevolgen. Mensen
gaan anders naar hun kijken, hun anders behandelen. Dit gebeurd vaak door
onbegrip en onwetendheid. Mensen weten niet wat autisme betekend of wat het
precies inhoud. Ze kennen eigenlijk alleen voorbeelden van TV en films. Iets wat
begrijpelijk is, maar (vaak) niet juist.

![Laat me je nog minderwaardig laten voelen, door te vertellen hoeveel beter ik
het zou doen om jouw aandoening](/assets/img/ableist-ableism-ecard.png){: class="ui image floated left medium"}
Ieder mens is anders. Autisten zijn ook
gewoon mensen, wat dus betekend dat iedere autist ook anders is. Maar door het
stigma rond autisme, hebben mensen hun oordeel al klaar over een autist. Ze
weigeren vaak ook verder te kijken of informatie te verzamelen. En daar ligt het
probleem volgens mij. Mensen weigeren hun kennis te verbreden en uit te dagen.

Er is me verteld dat er ook mensen zijn die niet in staat zijn om dat te doen.
Maar volgens mij komt het meer neer op het niet willen verlaten van hun "veilige
bubbel". Mensen willen dat de wereld voorspelbaar is. Dat het werkt zoals ze
denken en dat het geen onverwachte dingen doet. Door mijn late diagnose werd
mijn wereld op de kop gezet. En kwam ik er achter dat er heel veel dingen anders
waren dat ik dacht. Misschien is dit mijn voordeel geweest, maar het betekende
onder andere dat ik weer opnieuw moest beginnen met leren over de wereld.

## Passief validisme

Niet altijd is het de bedoeling om validistisch te zijn. Soms is het zelfs goed
bedoeld, uit een gevoel van bescherming van een ander. Waar mensen niet bij stil
staan is hoe dit over kan komen naar de mensen die ze zo behandelen. Een simpel
voorbeeld is het afmaken van zinnen bij stotteraars. Je ziet iemand worstelen
met het vormen van een zin en wil diegene helpen met het afmaken van de zin. Dit
is goed bedoeld, je wilt helpen, maar voor de stotteraar kan het erg vervelend
zijn. Zeker als je het verkeerde woord afmaakt. Of iemand niet langer laat
uitpraten door steeds zijn verhaal te onderbreken met een aanvulling.

Ander voorbeeld is het overslaan van iemand bij de verdeling van taken, enkel om
de reden dat iemand een afwijking heeft. Je zou versteld kunnen staan van de
mogelijkheid van iemand als je diegene een kans bied. Misschien heeft iemand wel
extra hulp nodig bij het uitvoeren van de taak. Maar als die hulp geboden wordt,
kan iemand boven het stigma uitstijgen en je laten zien dat ze het kunnen.
Uiteraard moet je wel redelijk blijven. Een doof persoon een telefonisch
interview laten doen, is nu niet echt de juiste manier van kansen bieden. Maar
een blinde zou dat die taak zonder problemen kunnen doen.

Autisten zijn mensen. Mensen wiens brein op een andere manier werkt dan die van
neurotypische mensen. Een probleem is vaak dat je van de buitenkant niet kunt
zien dat iemand autist is. Door het stigma wat er leeft in de samenleving is het
voor autisten ook niet altijd even eenvoudig om te vertellen dat ze autistisch
zijn. En dat zorgt voor extra problemen. Waardoor weer extra stigma word
veroorzaakt. Autisten die geen juiste hulpmiddelen hebben vallen regelmatig uit
van werk. Door het niet begrepen worden door hun omgeving en het niet goed
begrijpen van hun omgeving, worden veel autisten depressief. En pas als ze in de
problemen zitten, niet meer verder kunnen en ontploft zijn, wordt het voor de
buitenwereld duidelijk dat ze autistisch zijn. En groeit het stigma weer van
autisten die niet kunnen werken. Autisten die alleen maar depressief zijn.

## Verandering en genezing

Het veranderen van dit stigma en het voorkomen van validisme is een lang, en
niet eenvoudig, proces. Het zit in de natuur van de massa om te zorgen voor de
massa. Geschiedenis word geschreven door de overwinnaar, door de sterken. De
zwakken, de afwijkenden, de "anderen" worden vaak vergeten. Vandaag zien we meer
en meer dat er tegengas word gegeven. Na decennia van onderdrukking en
uitsluiting is **#BlackLivesMatter** in Amerika sterker dan ooit, er worden
rechten gegeven aan LGBTQIA+ mensen en langzaam aan zien we de succesverhalen
verschijnen.

Maar er is nog een hele lange weg te gaan. De geschiedenis is geschreven door de
meerderheid. Maar dat is geschiedenis. Het is tijd voor de mens om zich te
beseffen dat er ook andere mensen leven op deze wereld. Dat er mensen zijn die
anders zijn dan zij. Zij het anders door cultuur, manier van leven, geaardheid
of beperking (fysiek of mentaal). We zijn allemaal mens. We zijn allemaal op
deze wereld om er het beste van te maken.

En het word tijd voor de massa om te luisteren naar de minderheid. Om ook die
minderheden de ruimte te geven om zich goed te voelen in het geheel. De kans te
krijgen om bijdragen te leveren, net als iemand die wel bij de massa hoort. En
een goed begin is bij jezelf. Kijk naar wat je zelf denkt over iemand die
afwijkt van jezelf. En ga er iets over opzoeken. Google het voor mijn part. Kijk
eens over de dingen die je dacht over het onderwerp kloppen. Wees nieuwsgierig
naar elkaar.

Zelf ga ik nog een stap verder door open en eerlijk te vertellen over mijn
autisme. Door de wereld te vertellen hoe ik tegen onderwerpen aan kijk en wat ik
er van vind. Daarnaast sta ik altijd open voor vragen. Als iemand iets van me
wil weten, zeker als ik daarin afwijk van de massa, probeer ik open en eerlijk
antwoord te geven. Ik bevind me in de positie dat ik dat veilig kan. En mijn
hoop is dat meer en meer mensen die zich in wat voor minderheid dan bevinden, de
veiligheid vinden om hetzelfde te kunnen doen.

## Niets over ons zonder ons
Tenslotte nog dit. Mira Thompson legt in onderstaande video nog meer uit over validisme:
{% youtube jhAfSi6ABaw %}
